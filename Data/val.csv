author,text
ΡΙ,"ΡΙ10. Το Βούρος
Ούλλοι βουρούσιν
τζ̆’ εν θωρούν
Πού πάσιν πιον τα τρία
Τζ̆αι μόνον με τα τέσσερα
Κωλοσυρτοί τραβούσιν
Καθένας εις στην στράταν του
Καθένας το γραφτόν του
Με τον σταυρόν ο πάσα εις
Δυμμένον στον λαιμὀν του

Σγιαν τα τραούλλια στην σφαήν
Τζ̆αι δεν λοξοδρομούσιν
Για να δικλήσουσιν, μαγκού
τζ̆’ έσ̆’ άλλους στο πλευρόν τους
Ν’ αντιληφτούν πως εν’ πολλοί
Που δίπλ’ ασκομαχούσιν
Γονατισμένοι τζ̆αι σ̆σ̆υφτοί
Τζ̆αι τζ̆είνοι στο θαφκιόν τους

Γιατ’ εν λοούνται ζωντανοί
Με τα ζουμιά, ανθρώποι,
Με τους χυμούς τους της χαράς
Που τα ξορτώματα τους
Αφού αξόρτωτοι βουρούν
Τζ̆αι μανισ̆οί κουγγούσιν
τζ̆’ εν’ οι τζ̆ενκιές μες στην ψυσ̆ήν
Τα μιάλα βάσανα τους

Αν η ζωή ήτουν φυτόν
Θα ’τουν ούλλον αγκάθκια
τζ̆’ αν ήτουν άνθος του βουνού
Προσφάιν του αέρα
τζ̆’ αν ήτουν έμορφον πουλλίν
Θα το ’τρωεν τ’ αγιάζιν
Του χρόνου τ’ ασυγχώρητου
Θα το ’βρισκεν η σφαίρα

Του βίου η βία η πολλή
Θα το εκοκκαλιούσεν
Τζ̆αι μέχρι το μεδούλλιν του
Τζ̆αι μέσα στα σιντζ̆έρκα
Ούλλα θα τα κατάπιννεν
Τζ̆αι θα τα καταλυούσεν

Νερόν το γαίμαν να γενεί
Τίποτε να μεν μείνει
Αφ’ ούλλα του κόσμου τα καλά
Με το μασ̆αίριν, με κουνιάν
Άνθρωπος τα ξιστήννει


"
ΜΑ,"ΜΑ05. Προστίματα
Το τηλεφώνημαν που την κόρην μου έπιασα το την ώραν που ήμουν στην κουζίναν τζ̆’ έπιννα τον καφέν μου, πριν ξεκινήσω να φέρω τους δίδυμους που το σχολείον.
—Έλα, αγάπη μου, λαλώ της.
—Ίνταμπου κάμνεις, παπά;
—Πίννω καφέν, τζ̆αι πάω για τα μωρά.
—Πολλά καλά κάμνεις. Ήθελα σε για κάτι, λαλεί μου.
—Είμαι ούλλος αφκιά.
Μεινίσκει λλίον σιωπηλή, σαν να τζ̆’ ήθελεν να ι-βρει τον τρόπον να μου το πει. Ξέρω την πὄξω τζ̆’ ανακατωτά, χαρκούμαι. Καρτερώ.
—Ξέρεις ότι τα μωρά έχουν σου αδυναμίαν. Εκτός των άλλων, είσαι ο μόνος άνθρωπος στον κόσμον που τον αφήννουν να τους λαλεί «αχάπαρους, τζ̆οιμισμένους» τζ̆αι ό,τι άλλον τους λαλείς, που εν μου έρκεται τωρά.
—Εν’ που αγάπη που τους τα λαλώ, τζ̆αι απέραντην τρυφερότηταν. Έχουμεν μιαν δικήν μας επικοινωνίαν με τα διδυμούθκια μου.
—Ξέρω το, παπά, τζ̆αι ξέρουν το τζ̆αι τα μωρά, έννεν’ ανάγκη να μου εξηγήσεις. Εν’ για άλλον όμως που σε θέλω.
—Όι τζ̆’ έτσι, λαλώ της.
—Έτσι τζ̆αι παραπάνω, παπά. Λαλείς το τζ̆’ εν το καταλαββαίννεις. Εμέναν εν με κόφτει, ούτε εννά σου πω ίνταλος εννά μιλάς, αλλά, άμαν είσαι με τα μωρά, πρόσεχε λλίον.
—Εν’ ασυναίστητα που το λαλώ, αλλά οκκέι, εννά προσέχω.
—Τούτον, εν έχω τίποτε άλλον. Τζ̆αι ξέρεις το, αγαπώ σε.
«Εγώ να δεις», είπα μέσα μου, τζ̆αι δυνατά είπα «τζ̆’ εγώ, αγάπη μου, τζ̆αι μεν έσ̆εις έννοιαν». Η έννοια όμως ήρτεν πάνω μου. Έννεν’ η πρώτη φορά που μου το λαλούσιν. Τζ̆’ η γεναίκα μου είπεν μου το, αλλά φαίνεται πως εκάηκεν μαζίν με τα ξερά τζ̆αι το χλωρόν. «Άραγες σου», εσκέφτηκα, έμοιασα του θκειου της Ειρήνης που τα Τρίκαλλα; Η Ειρήνη εν’ παντρεμένη τζ̆αι δουλεύκει δακάτω. Μιαν φοράν που επήεν διακοπές πάνω, ήβρεν τον θκειον της μες στον δρόμον, αρκινήσασιν κουβένταν. Βασικά εμίλαν ο θκειος της. Ο θκειος της εγίνηκεν πουρλόττον τζ̆αι λαλεί της «τι ανατροφή δίνετε στα παιδιά;». Φυσικά η Καλαμαρίνα εν έμεινεν ποκάτω. Το παιδίν νόμισε ότι έτσι μιλάτε στα Τρίκαλα».
Ὀποτε σκεφτώ τούντην ιστορίαν, γελώ. Αλλά τωρά το γέλιον εν’ πά’ στην ράσ̆ην μου. Πρέπει να δω το θέμαν, εσκέφτηκα.
Μόλις εμπήκαν οι δίδυμοι στο αυτοκίνητον, έβαλα το σχέδιον μπροστά.
—Ρε αχάπαροι, να σας αρωτήσω κάτι;
—Ρώτα.
—Ρε, πέτε μου, αλήθκειαν όμως, ο παππούς σας ξιτιμάζει;
—Το ξιτιμάζει ίνταμπὄνι;, λαλεί ο έξυπνος ο Μάριος.
—Καλά σας λαλώ αχάπαρους. Ξιτιμάζω, βρίζω.
—Το «ου» ακούστηκεν στερεοφωνικόν, πράμαν που σημαίνει πως εν’ τέλεια σίουρον.
—Μα εγώ, ρε, πότε εξιτίμασα;
—Συνέχειαν, παππού. Τζ̆αι θέμαν την λέξην που αρκεύκει που «γ» λαλείς την εκατόν φορές την ημέραν.
Έππεσεν σιωπή. Χωρίς να το πάρω χαπάριν, ευρέθηκα στ’ αμμάτιν του κυκλώνα. Θωρώ τους που το καθρεφτούιν να ψουψουρούν μεταξύν τους. Σε μια φάσην αρκεύκει ο Αλέξαντρος, ο αναλυτής.
—Παππού, εσκεφτήκαμεν με τον Μάριον τούτον με τες βρισ̆ιές σου, τζ̆’ εννά σου πούμεν κάτι, που εννά έσ̆εις τζ̆’ εσύ κέρδος αλλά τζ̆’ εμείς.
—Δηλαδή, λαλώ τους, γουίν ―γουίν, όπως λαλούν τζ̆’ οι ντιβέλοππερς.
—Ακριβώς, λαλεί ο Αλέξαντρος, εννά κερδίζουμεν τζ̆’ εμείς τζ̆’ εσύ.
—Ακούεται καλόν, λαλώ του. Πάρακατω.
—Επειδή έννεν’ μόνον την λέξην που αρκεύκει που «γ» που λαλείς, αλλά τζ̆αι που «π» τζ̆αι που «μ» τζ̆αι που «κ», κάθε φοράν που λαλείς τούντες λέξεις, εννά πλερώννεις πρόστιμον.
—Μα ποιου να πλερώννω πρόστιμον;, λαλώ απορημένος.
—Εμάς, λαλούν μου, με μιαν σιουρκάν που εν εσήκωννεν αντίρησην.
—Ρε, μα περιπαίζετε με; Γιατί να σας πλερώννω πρόστιμον;
—Γιατί, παππού, είμαστεν μωρά, τζ̆’ εν πρέπει να λαλείς βρισ̆ιές μπροστά μας. Εν’ σαν αποζημίωση.
Εκουφάναν με. Έχασα τα τέλεια, τζ̆αι ώστι να βρω άκραν, επιάστηκα που κάπου που ενόμιζα πως εν’ σίουρον.
—Καλάν, ρε, εσείς εννά πιάννετε τα ευρουλλάκια μου, τζ̆’ εννά κερδίζετε. Εγώ θέμαν εννά πλερώννω, θέμαν εννά κερδίζω; Γινίσκεται; Εν γινίσκεται.
—Γινίσκεται τζ̆αι καλογινίσκεται, ακούουνται στερεοφωνικά.
—Εξηγάτε μου καλόν τζ̆’ εμέναν του αχάπαρου, να το τυπώσω πά’ στην κκελλέν μου.
Καρτερώντας ν’ ακούσω την εξήγησην τους, η αγωνία μου έφκην μεσούρανα, τζ̆αι τα πόθκια μου εν επατούσαν καλά στην γην. Εν τους εθώρουν σαν μωρά, αλλά σαν τερατούθκια, που μ’ επαίρνασιν τζ̆αι μ’ εφέρνασιν κατά που ’θέλαν.
—Παππού, εν άκουσες για την αυτοβελτίωσην;
—Εγώ άκουσα. Εσείς πού ακούσετε; Τζ̆αι πού κολλά τούτον;
—Άμαν εν έχουμεν θκιάβασμαν, τι κάμνουμεν, παππού; Εν θωρούμεν ούλλην την ώραν ντοκιμαντέρ;
Μες στο μυαλόν μου ακούστηκεν έναν «κλικ», τζ̆’ εποκαθαρίσασιν ούλλα. Εν έσ̆ει ντοκιμαντέρ που εν το είδασιν, τζ̆αι μάλιστα ερουφούσαν τα σαν σφογγάρκα. Κάτι εννά είδασιν τζ̆αι για τούτον.
—Νναι, λαλώ. Πάρακατω.
—Ξέρεις πόσα πλερώννει ένας για να κάμει μαθήματα αυτοβελτίωσης; Εσύ, παππού, έσ̆εις τούντο ελάττωμαν, να βρίζεις. Εμείς εννά σε βοηθήσουμεν να βελτιωθείς. Άρα, πρέπει να πλερώσεις. Κερδίζουμεν εμείς, κερδίζεις τζ̆’ εσύ, που εννά σταματήσεις να βρίζεις.
Εσταμάτησα το αυτοκίνητον στην άκραν του δρόμου τζ̆’ εγύρισα πίσω. «Ελάτε κοντά μου», είπα τους. Έσφιξα τους στην αγκάλην μου τζ̆’ εγύρισα παλέ μπροστά τζ̆’ εξεκίνησα.
—Οκκέι, είπα τους. Δεκτόν. Αλλά ίνταλος εννά γινίσκεται;
—Πανεύκολον, παππού. Εννά κάμουμεν μιαν λίσταν να σου δώκουμεν, που εννά γράφει ούλλες τες λέξεις που εν γινίσκεται να λαλείς. Δίπλα εννά έσ̆ει τζ̆αι τι πρόστιμον εννά πλερώννεις άμαν τες λαλείς.
—Για να ’χουμεν καλόν ρώτημαν, για ίντα πρόστιμον λαλούμεν;
—Μεν φοάσαι, εν εν’ ακριβόν. Εννά αρκεύκει που το έναν ευρώ ώς τα τρία.
—Οκκέι, δεκτόν.
Θωρώ τους που το καθρεφτούιν. Χασκογελούν τζ̆αι ψουψουρίζουσιν μεταξύν τους. Πιάννει το φτιν μου κάτι για μια λιμνούαν για τες σ̆ελώνες τους, που μπορούσιν να κάμουσιν τωρά με τα προστίματα πὀννά πιάννουν. Το μυαλόν μου φακκά γυρούς μες στην κκελλέν μου. Σκέφτουμαι το καλλύττερα τζ̆’ αναδόχνει μου. Τούτοι εννά φκάλλουν κάθε Τετάρτην εκατόν ευρώ τζ̆αι βάλε. Για να μεν πω πως εν’ άξιοι να έρκουνται τζ̆’ άλλες μέρες, για να με θωρούν ιμίς̆, για να φκάλλουν έξτρα. Όμως έφτασα τζ̆’ έδωκα τον λον μου. Πρέπει κάτι να σκεφτώ. Έχω μιαν φτομάδαν ώς την άλλην Τετάρτην, πὀννά φέρουν την λίσταν τους.
Με τούτον τζ̆αι με τζ̆είνον, εφτάσαμεν στο διαμέρισμαν. Άμαν τους είδεν η γιαγιά τους, είπεν το γνωστόν.
—Καλώς τους παλλήκαρους μου. Πολλά μυστήριον ύφος έσ̆ετε σήμμερα.
Τζ̆αι τι απαντούν οι παλλήκαροι, που άνταν τζ̆’ άκουσα το, ένιωσα ούλλες τες πούντζ̆ες μου τρυπημένες.
—Γιαγιά, ήβραμεν τρόπον να φκάλουμεν τα εφτακόσ̆ια ευρώ που θέλουμεν για την λιμνούαν των σ̆ελώνων.
—Τα έξυπνα μου, λαλεί η γεναίκα μου. Άτε, πλυθθείτε τζ̆’ ελάτε στο τραπέζιν να μου τα πείτε ούλλα σαν τρώμεν.

Τέλος

"
ΣΧ,"ΣΧ08.
Κάποτε, σ’ έναν μιτσίν νησίν της Μεσογείου, σ’ έναν μιτσίν χωρκόν του νησιού, σ’ έναν μιτσίν σπίτιν του χωρκού, εγεννήθηκεν μια κορούα. Ήταν καλοτζ̆αίριν τζ̆αι ήταν πυρά. Τριάντα του Ιούνη, μεσομέριν. Ο ήλιος έκρουζεν, οι γρύλλοι εφωνάζαν, οι κάττοι ετζ̆οιμούνταν. Τα δέντρα ήταν ακίνητα, αέρα εν είσ̆εν καθόλου. Μέσα στην κάμαρη του σπιθκιού η γυναίκα εβασανιέτουν. Η μαμμή επροσπάθαν να την βοηθήσει. Γιατρόν εν είσ̆εν το χωρκόν. Ώσπου να του πέψουν το χαπάριν τζ̆αι να ’ρτει στο χωρκόν, η γυναίκα εγέννησεν.
Ήρτεν χαρούμενον τζ̆είνον το μωρόν στον κόσμον. Σχεδόν εν έκλαψεν. Με κατάμαυρα μαλλιά ―νναι εγεννήθηκεν με μαλλιά― τζ̆αι καταγάλανα μμάθκια. Αφράτον μωρόν. Τέσσερα κιλά. Άσπρη σαν το γάλαν με θκυο βούτσ̆ες κότσ̆ινες. Μωρόν γεμάτον υγείαν.
Η μάνα της εταλαιπωρήθηκεν πολλά στην γέννα. Εβασανίστηκεν θκυο μέρες. Ούλλοι επιστέψαν πως εν θα τα καταφέρναν με μάνα με κόρη να ζήσουν. Αλλά τζ̆αι οι θκυο τους, δυνατά πλάσματα, πεισματάρικα, εφκάλαν τους ούλλους ψεύτες. Είσ̆εν τα μμάθκια της μάνας της η κορούα. Γαλάζ̆ια, μεγάλα τζ̆αι σ̆σ̆ιστά. Σαμπώς τζ’έκαμεν την μόνη της, τόσον πολλά της έμοιαζε. Σαμπώς τζ̆αι ο τζ̆ύρης εν έπαιξεν κανέναν ρόλον.
Ο τζ̆ύρης ήταν στον καφενέ την ώραν που εγεννήθηκεν η κόρη του. Ήταν το τέταρτο παιδίν της οικογένειας. Που επήεν ο γιός του να τον έβρει το μόνον που αρώτησεν ήταν αν ήταν γιός. Στην απάντηση «Εν κόρη παπά», έφκαλε έναν «καλλύττερα να μεν εγεννιέτουν» τζ̆’ εγύρισεν που την άλλην να τελειώσει τον καφέν του. Ο γιός του εχασκιάστηκεν. Εν ήξερεν ίντα που να πεί. Εν το επερίμενεν. Ήταν μόνον έξι χρονών πάνω κάτω. Ακόμα εν είσ̆εν καταλάβει ίνταλος δουλεύκει ο κόσμος. Ακόμα εν είσ̆εν καταλάβει πως άλλον αρσενικόν, τζ̆’ άλλον θηλυκόν. Τζ̆είνος ήταν χαρούμενος πολλά που εννά ’σ̆εν αρφή. Να την προσέχει, να της μάθει πράματα, να την προστατεύκει. Τα λόγια του τζ̆υρού του όμως αλλάξαν μέσα του τα πάντα.
Εστράφηκεν έσσω του αργά. Έσερνεν τα πόθκια του στην στράτα τζ̆’ εσήκωννε μαζίν του τζ̆’ έναν ττόζιν που του ελερώννεν ακόμα πιο πολλά τα ήδη λερωμένα ρούχα του. Έφτασεν σπίτιν τζ̆’ επήεν ολόισ̆ια στην κάμαρην να δει την μάναν του να της πει ίνταμπου έγινεν. Ήβρεν την να τζ̆οιμάται τζ̆αι δίπλα της είδεν την αρφή του να νιαουρίζει όπως το καττούιν. Έμεινεν να την θωρεί. Εχαμογέλασεν της. Έδωκεν της το δάχτυλον του τζ̆αι τζ̆είνη άρπαξε το δυνατά. Σαν να μου τζ̆’ εχαμογέλασεν του τζ̆αι τζ̆είνη. Έπιασεν την πάνω του. Η μαμμή που ήταν τζ̆αι τζ̆είνη τζ̆ειαμαί εν του είπεν τίποτε. Έμεινεν να τον θωρεί τζ̆αι να βάλλει βρεμένα ρούχα πά’ στο μέτωπον της μάνας του να δροσιστεί.
Έκατσεν ο γιός στην καρέκλα τζ’έμεινε να θωρεί την αρφή του. Ένιωθεν πως την αγάπα τζ̆είνη την κορούα. Την αρφή του. Εν εμπορούσεν να καταλάβει γιατί ο τζ̆ύρης του αντέδρασε έτσι αλλά που την άλλην, ο τζ̆ύρης του, εν ήταν τζ̆αι ο πιο εύκολος άνθρωπος να καταλάβεις. Λλιομίλητος μούτρον, ακριβοθώρητος, άρκος. Εδούλευκεν τζ̆αι μετά επήαινεν στον καφενέ τζ’έτρωε τα λεφτά του στο κουμάριν. Ποτόν εν έπιννεν, γυναικάς εν ήταν, αλλά κουμαρτζ̆ής μεγάλος. Έμαθεν του τζ̆αι του γιου του λλίον αλλά ο γιός παραπάνω ήθελεν να βουρά μες στο χωρκόν με τ’ άλλα κοπελλούθκια τζ̆αι να παίζει μες στους δρόμους. Άρεσκε του να φκαίννει πά’ στα δέντρα τζ̆αι να τρώει φρούτα, τζ̆αι να βουρά τες κότες που πίσω πέρκι πιάσει καμιά αλλά ποττέ εν τα κατάφερε.
Τωρά, τούτην την ώραν, το μόνον που ήθελεν να κάμει ήταν να κάτσει μαζίν με την αρφή του τζ̆αι να την θωρεί. Εποτζ̆οιμήθηκεν μες στην αγκάλη του με το δάχτυλον του μες στο σ̆ερούιν της. Εθώρεν την τζ̆’ εγεμώσαν τα μμάθκια του. Εν ήξερεν γιατί αλλά εγεμώσαν. Έσφιξεν την στην αγκαλιά του, τζ̆’ έδωκεν της έναν φιλί πάνω στο μέτωπον. Εγύρισεν, είδεν την τζ̆αι έσ̆σ̆υψεν μες στο φτίν της τζ̆’ εψιθύρισεν της:
—«Εγώ, είμαι πολλά χαρούμενος που εγεννήθηκες. Είμαι ο αρφός σου ο μεγάλος, τζ̆’ εννά ’μαι δίπλα σου να σου τα μάθω ούλλα. Εννά ’ρκεσαι μαζίν μου που εννά μεγαλώσεις στα χωράφκια να συνάουμεν χόρτα τζ̆αι βότανα, να μαζεύκουμεν φρούτα τζ̆αι αθάσ̆ια τζ̆’ εννά περνούμεν μαζίν πολλά ωραία. Εννά δείς.»

"
ΩΩ,"ΩΩ01. ΑΙ 2. Καλοτζ̆αίριν
Ο τζ̆αιρός εν’ πολλά δύσκολος το καλοτζ̆αίριν. Ειδικά μες στην πόλη. Που την μιαν η βράστη τζ̆αι που την άλλην η υγρασία σκοτώννουν σε. Πρέπει συνέχεια να ’σαι μες στο έαρ κκοντίσ̆ον για να τα καταφέρεις να κάμεις λλίην δουλειάν. Αν έσ̆εις λλίην τύχην δηλαδή τζ̆αι η δουλειά σου εν του γραφείου πού ’σ̆ει έαρ κκοντίσ̆ον, διαφορετικά ξίασ’ το. Δουλεύκεις μες στον ήλιον τζ̆αι την σκόνη.
Οι παλιοί μέ είχαν μέ ηξέραν ι-νταν πουν το έαρ κκοντίσ̆ον. Γέννημαν ήλιου ως το βούττημαν του ήλιου δουλειάν, ελάλεν μας μια κοτζ̆άκαρη που την ήξερεν η θκεια μου. Σ̆ειμώνα καλοτζ̆αίριν το ίδιον πράμαν. Τζ̆αι το φαΐν πολλές φορές ετρώαμεν το στο πόιν. Πουν την πολυτέλειαν που ’σ̆ει σήμμερα, ελάλεν μας. Μονομιάς καταλάβεις πόσον δύσκολα ήταν τα πράματα τότε.


Τα πράματα συνέχεια αλλάσσουν στετέ, είπεν της η θκεια μου. Έντζ̆ε μπορείς να σταθείς εμπόδιον στην εξέλιξην.


Εγώ εκατάλαβα ότι η κοτζ̆άκαρη σίουρα εν συμφφώναν με όσα της ελαλούσαν. Στην αρκήν έσουζεν την κκελλέ της τζ̆αι εν ε ελάλεν τίποτε. Ύστερα που λλίην ώρα όμως απάνταν σου λαλείς τζ̆αι έπρεπεν να σκεφτεί ίνταμπου εννά πεί πρώτα. Μα ίντα εξέλιξη κόρη μου, είπεν της θκειας μου. Εν εξέλιξη να μέν μπορεί ο κόσμος σήμμερα ούτε φαΐν να μαειρέψει Να μεν ι-ξέρει τζ̆αι να αναγκάζεται να καρτερά στην σειράν έξω που το μαειρκόν για να ’γοράσει φαΐν να φάει. Αλλά εγιώ πιστεύκω ότι εν’ που βαρκούνται τζ̆ιόλας. Ως τζ̆αι για τον καφέν του καρτερά να του τον κάμουν έτοιμον να τον πιει.


Μα στετέ τζ̆αι παλιά ήταν παντού οι καφενέες, που εγεμώνναν που κόσμον για να πιουν τον καφέν τους. Τα ίδια πράματα ήταν τζ̆αι πρώτα. Τωρά αντί να τον λαλούν καφενέ λαλούν το καφετέρια. Τζ̆αι αντί να το λαλούν μαερκόν, λαλούν το τέικ αγουέι. Νναι κόρη μου, απαντά ύστερα που λλίην ώρα πάλε η κοτζ̆άκαρη, έντζ̆ε επηαίνναν ούλλοι στον καφενέ, μόνον οι αδρώποι. Οι γεναίτζ̆ες εκάμναμεν τον καφέν μας μόνες μας τζ̆αι έπιννα μεν τον με τες γειτόνισσες. Με το γυρίν, μιαν έκαμνα τον εγιώ, μιαν η μια γειτόνισσα τζ̆αι μιαν η άλλη. Εβάλλαμεν τζ̆αι κανέναν πισκόττον ή λλίον γλυκόν μες στον δίσκον για να τζ̆εράσουμεν με τον καφέν. Οι αδρώποι πάντα εθέλαν τα έτοιμα.


Καλάν καλάν, όσα τζ̆αι να πούμεν έντζ̆’ εννά συμφωνήσουμεν, ελάλεν της η θκεια μου.


.


Για να έρτουμεν όμως πίσω στο τζ̆αιρόν του καλοτζ̆αιρκού, να σας πώ ότι προχτές έβρεξεν κάμποσον πας ’ τα βουνά. Τζ̆ειαμαί που ο ήλιος έκαφκε πέτρες όπως λαλούν τζ̆αι οι παλιοί, ήρταν κάτι μαύρα σύννεφα, τζ̆αι λλίην ώρα άρκεψεν η βροσ̆ή. Ήταν κάμποσα τα νερά, ούτε σ̆ειμώνα εν ι-βρέσ̆ει έτσι. Έβρεσ̆εν για καμιάν ώρα. Επλημυρίσαν οι τόποι. Ο κόσμος που εκάθετουν για φαΐν στα εστιατόρια εβούραν να ’ βρει τόπον για να μεν βρασ̆εί. Φαντάζουμαι ότι όσοι εδιασκεδάζαν έξω στην ύπαιθρον τζ̆αι σε κατασκηνωτικούς χώρους, εφάαν κάμποσα νερά. Ήταν ωραία όμως να δούμεν λλίην βροσ̆ήν ύστερα που τόσους πολλούς μήνες ξιρασ̆ά.


Τζ̆αι για μεν ξιάννουμεν την πυράν του καλοτζ̆αιρκού, σήμμερα άκουσα τζ̆αι κόσμον που ελάλεν, σαν τον σ̆ειμώναν εν έσ̆ει. Νναί αλλά ξιάννουν ότι τον σ̆ειμώνα εν’ πολλή η κρυάδα στην Κύπρο. Σαν να είσαι στον βόρειον πόλο. Εν’ τόσα πολλά τα ρούχα που πρέπει να φορείς για να μεν κρυώννεις που ούτε οι Εσκιμώοι εν φορούν τόσα.

"
ΚΙ,"ΚΙ04. 23.03.22
Τον τζ̆αιρόν που εγεννήθηκα οι γονιοί μου
εμεινίσκασιν στο τέρμαν του δρόμου που
το σπίτιν της γιαγιάς μου, πρέπει
να ήταν καμιάν θκιακοσ̆ιάν μέτρα, αν όι
παραπάνω τζ̆αι έπρεπεν να στρίψεις
αριστερά τζ̆αι να πάεις αλλολλίον
πάρακατω για να φτάσεις.


Όταν εγεννήθηκα το λοιπόν τζ̆’ επήραν με σπίτιν, η
γιαγιά μου εξύπνησεν έναν πρωίν τζ̆αι εν ήβρεν την Νίναν.


Επερπάτησεν τζ̆είνη ώς τα τζ̆ει; Ήβρεν την η μάνα μου
μάλλον πρώτη την κοκόναν να κάθεται πόξω που
την πόρταν του σπιθκιού τους τζ̆’ εκαρτέραν.


Για έναν διάστημαν η Νίνα έφευκεν που έσσω της
τζ̆αι επήαιννεν τζ̆αι ετζ̆οιμάτουν πόξω
που την πόρταν των γονιών μου τζ̆’ εκαρτέραν.


Είσ̆εν μου αδυναμίαν ελαλούσαν, άμαν με
εβάλλασιν χαμαί με μαξιλάρκα γυρών μου, τζ̆είνη
εν έφευκεν που κοντά μου, επρόσεχεν με.


Πιο μετά αθθυμούμαι την που μόνη μου, τον
τζ̆αιρόν που εμεινίσκαμεν σπίτιν της γιαγιάς μου
άμαν το σ̆έριν μου εκρέμμετουν πόξω
που το κρεβάτιν μου, εκούνταν το
με την μούττην της πίσω πάνω
στο στρώμαν, όσες φορές τζ̆αι αν το έκαμνα
εδοκίμαζα την, εκατέβαζα τζ̆αι το πόιν μου.


Έζησεν πολλά χρόνια η Νίνα, σχεδόν είκοσι
δεκαεννιά τζ̆αι κάτι, επέθανεν μετά που έφυεν
η γιαγιά μου που τζ̆είνον το σπίτιν, μετά
που εμείνισκεν σπίτιν του Α, οξά μετά;


Επήρεν την μαζίν της στο χωράφιν;

"
ΜΑΙ,"ΜΑΙ07. Κελβινέιτορ Λέιτι Κ50
Κάτι ετάραξεν. Κάτι με εκαρκάλλησεν. Εν’ ο αέρας. Έκλεψεν τα ούλλα πάλε, τζ̆αι τον λίμπουρον, τζ̆αι τζ̆είνον το φύλλον το ξερόν, τζ̆αι το φτερόν, το πέταλλον, την σκόνην, ούλλα λαλώ σας, εν άφηκεν τίποτε! Εν’ ήσυχα τουλάχιστον τωρά, εν κατσ̆αρίζουν ούλλες τούτες οι ξιμαρισ̆ιές μέσα μου, εν με ανακατεύκουν τόσον πολλά, ας ένι, να πνάσω λλίον η φτωσ̆ή, να πνάσω. Μα όσον τζ̆αι να μπαιννοφκαίννουν πράματα μέσα μου, η τρύπα πά’ στην τζ̆οιλιάν μου εν’ τζ̆ειαμαί ακόμα. Που γεννησιμιού μου. Εν’ γεμώννει ό,τι τζ̆αι να κάμω. Εν μεινίσκει τίποτε μέσα μου. Ποττέ, ποττέ λαλώ σας εν’ γεμώννει τούτη η τρύπα, τζ̆αι να βρέξει, τζ̆αι να σ̆ιονίσει, τζ̆αι ο ουρανός να κατεβεί, τζ̆αι ο κόσμος ούλλος να χαλάσει, εν γεμώννει, εν γεμώννει με τίποτε πιον, τίποτε, τίποτε εν μεινίσκει. Τουλάχιστον εν είμαι μόνη μου. Ούλλες μας εγεννηθήκαμεν με τρύπες πά’ στες τζ̆οιλιές, ούλλες μας, παλιές, τζ̆αινούρκες, μεταχειρισμένες, ούλλες τρυπημένες μιαν ζωήν. Έτσι εμάθαμεν, να είμαστεν τρυπημένες, τρυπημένες ώς το κόκκαλον. Γι’ αυτόν αγαπήσαμεν τα ρούχα αλώπως, αγαπήσαν μας τζ̆αι τζ̆είνα, γι’ αυτόν τα επλυννίσκαμεν τζ̆αι τα εκαθαρίζαμεν καλά, τζ̆’ ας αναουλιαζούμασταν έτσι όπως επογυρίζαν μέσα μας. Αγαπήσαν μας τα ρούχα. Αγαπήσαμεν τα τζ̆’ εμείς, πέρκι γεμώσει τούτη η τρύπα πά’ στην τζ̆οιλιάν μας, πέρκι γεμώσει τζ̆’ η ψυσ̆ή μας, εγεμώνναν μας τα ρούχα, επεθύμησα τα, έσ̆ει τζ̆αιρόν που τα πεθυμώ, κάποτε φωνάζω τους, ελάτε πίσω, εν’ ωραία τζ̆αι βραστά δαμαί, ελάτε, ελάτε σιόρ, μα εν έρκουνται, ποττέ, εν έρκουνται ποττέ πιον. Παλιόρουχα, εξιάσατε με, γιατί, γιατί με εξιάσατε; Τζ̆’ εκρυάδισεν τες τελευταίες ημέρες, πολλά, πολλά λαλώ σας, εν παλεύκεται, εν παλεύκεται τούτη η κρυάδα, ειδικά αν έσ̆εις έτσι τρύπαν πά’ στην τζ̆οιλιάν σου. Τουρτουρίζω, παουρίζω, φκάλλω τζ̆είνους τους ήχους του ψόφου, τους ήχους που αφήννει η σ̆ιονιά πάνω μου, πά’ στα κουμπιά τζ̆αι τ’ άλλα ταιρκαστά μου. Ττίκκι. Ττόκκο. Ττίκκι ττόκκο κάμνει η βροσ̆ή πά’ στο πλαστικόν, το μέταλλον, ττίκκι, ττόκκο, ττίκκι ττόκκο. Όπας! Καλώς το τζ̆αι το σκαθθάριν, εν’ ώρα του, αρέσκουν του τα απογεύματα, αρέσκουν του τζ̆αι οι ξιμαρισ̆ιές, πάει τζ̆’ έρκεται ούλλην την ώραν αφού, πάει τζ̆’ έρκεται, εν’ ευτυχισμένον, σκαρφαλλώννει πά’ στην πρίζαν μου την κακορίζιτζ̆ην, θωρεί την θέαν, τες χωραφκιές, τα πράματα τα πεταμένα, θωρεί τα τζ̆αι νιώθει καλά που εν’ σκαθθάριν αλώπως, που τζ̆είνον τουλάχιστον ταράσσει, που τρώει, που πίννει, κάμνει τζ̆αι κατρατζ̆ύλιν πά’ στην πρίζαν μου άμαν λάχει, μπαίννει τζ̆αι μες στην θήκην αν έσ̆ει όρεξην, την θήκην που κάποτε έκαμνεν ππάρτιν με την σκόνην του Ντιξάν. Ίντα τζ̆αιροί τζ̆αι τζ̆είνοι, ίντα τζ̆αιροί τζ̆αι τζ̆είνοι που τα ρούχα αγαπούσαν μας, ίντα τζ̆αιροί. Εν μας επείραζεν τίποτε όσον επλυννίσκαμεν, εξιάνναμεν τα ούλλα. Ούτε αγιώνναμεν μες στες βροσ̆ιές, ούτε εχτερνούμασταν που τους κάττους, ούτε ηλίασην επαθθαίνναμεν τα καλοτζ̆αίρκα, ήμασταν χρήσιμες, χρήσιμες τα γέρημα, εκάμναμεν τα ούλλα σ̆ιόνιν! Τζ̆αι τζ̆είνα ούλλα τα σ̆έρκα που μας αθκειάζαν ούλλην την ώραν, που εμπαιννοφκαίνναν μέσα μας χωρίς να μας ρωτήσουν, εν μας εκόφταν, τζ̆’ ας ενιώθαμεν περίεργα έτσι όπως εμπαιννοφκαίνναν τζ̆είνα τα σ̆έρκα χωρίς να μας ρωτήσουν, ήτουν να μας γεμώσουν πάλε αφού, τζ̆είνη η φοητσ̆ιάρικη η λλιοψυσ̆ιά που μας εβασάνιζεν όποτε εμπήαν τα σ̆έρκα τους τζ̆’ εβάλλαν τζ̆’ εφκάλλαν τα έντερα μας πόξω ήτουν προσωρινή, τζ̆’ όσον ήτουν προσωρινή εν μας επείραζεν, σιγά το πράμαν εσκέφτούμασταν, τζ̆’ αν φύει τζ̆αι λλίον έντερον δικόν μας, τζ̆αι λλίη πλαστική καρκιά με έναν σώβρακον ή μιαν κλάτσαν, σιγά το πράμαν, σιγά το πράμαν. Ίντα τζ̆αιροί, ίντα τζ̆αιροί τζ̆αι τζ̆είνοι, ίντα τζ̆αιροί, ίντα τζ̆αιροί τζ̆αι τούτοι. Άου! Άου ρε! Τούτα τα χόρτα εν αντέχουνται, εν αντέχουνται λαλώ σας, άμαν φυσά τρυπούν σε, καρκαλλούν σε, αλλά όι όπως εν’ το κανονικόν το καρκαλλητόν, τζ̆είνον που αρέσκει στα μωρά, καρκαλλούν σε άλλωσπως, εν’ σκληρά, εν’ σκληρά τζ̆αι τούτα, εν’ σκληρά ούλλα πιον μες σε τούτην την ερημιάν! Εν’ σκληρόν, πολλά σκληρόν να έσ̆εις τζ̆αι μιαν τρύπαν πά’ στην τζ̆οιλιάν σου. Μιαν τρύπαν που εν γεμώννει ποττέ, ό,τι τζ̆αι να κάμεις, όσον τζ̆αι να το προσπαθήσεις, πράμαν να μεν κρατάς μέσα σου πιον, τίποτε, τίποτε να μεν σε βράζει. Κάττοι να μπαίνουν τζ̆αι να φκαίννουν, ττενεκκούθκια, αποτσίαρα. Τωρά καταλάβω τζ̆είνους τους ανθρώπους τους καμένους, τζ̆είνες τες μανάες που χάννουν τα μωρά τους πριν γεννηθούν. Τωρά, τωρά τες καταλάβω.

"
ΜΒ,"ΜΒ10. Η βιβλιοθήκη
Μιαν παράξενην, υγρήν, Πέμπτην έβαλλα το κλειδίν πά’ στην πόρταν της είσοδου της πολυκατοικίας μου. Πρέπει να ήταν θκυο το πρωίν ή κάπου τζ̆ειαμαί. Πά’ στο μαρμάρινον γείσον, που κάμνει το παραθυρούιν δίπλα που την είσοδον, έπια με το μάτιν μου έναν βιβλίον. Εκοντοστάθηκα, άφηκα το κλειδίν πά’ στην πόρταν τζ̆αι εστίασα στο εξώφυλλον: «Διαζευγμένη ετών δέκα» έγραφεν. «εννά μας πελλάνουν», εσκέφτηκα, αλλά καταβάθος άρεσεν μου πολλά τούτη η μεταμεσονύχτια έκπληξη.
Ανέβαιννα με το ασσανσέρ τζ̆αι εν το έφκαλλα που τον νουν μου. Έπιασα τον εαυτόν μου να χαμογελά στον καθρέφτην του ασσανσέρ σαν τον μαννόν. Έντζ̆ε ήταν μόνον ο τίτλος του βιβλίου αλλά τζ̆αι η κίνηση, η ούλλη φάση γεννικά. Τόσα χρόνια που μεινίσκω δαμαί μόνον κάτι κρουσμένα πλυντήρια, κάτι καταφαρτζ̆σ̆ελλομένα γραφεία, σ̆σ̆ισμένα παπούτσ̆ια, ξιφτισμένα προς διάθεσην, τζ̆αι κάτι ποτούντα βρεφικά καρότσ̆ια, παροπλισμένα για πέταμαν, επροσπέρασα κατά καιρούς.
Ε, τζ̆είν’ την παράξενην, υγρήν, Πέμπτην όμως, μπροστά που την ξιασμένην, χτιτζ̆ιόν, Γιαμάχα του Γιαννή, με τα καθούμενα λάστιχα τζ̆αι τα αγιωμένα ριμς, το μάτι μου άρπαξεν έναν βιβλίον. Η έκθεση του βιβλίου τζ̆ειαμαί, σε τζ̆είν’την γωνιάν έτσι στο άκυρον ―ό,τι τίτλον τζ̆’ αν έφερεν τούντο βιβλίον― έμοιαζεν μου με φκιόρον ανθισμένον, χρωματιστόν μουσκομυριστόν, μες στην μέσην νου βάλτου.
Εκ τότε, σε κάθε έμπα-έφκα μου, εγύρευκα το. Τζ̆αι κάθε φοράν εθκιάβαζα τον τίτλο του. Παντίς τζ̆αι ερέθιζεν με να το κάμνω. Ετράβαν με. Εθωρούσα πως εν στον τόπον του τζ̆αι έπναζα. Όπως που να είχα την έννοιαν του.
Ελαλούσα του καλημέρα κάθε πρωίν τζ̆αι τες νύχτες, στην επιστροφήν μου αργά που την δουλειάν, ένιωθα ότι με εκαλωσόριζεν μες στο πισσούριν τζ̆αι την σιωπήν της γειτονιάς.
Μιαν Τρίτην ―νομίζω ήταν Τρίτη― μες στο μεταμεσονύχτιον νεκροταφείον του Νιόβρη, όπως εκόντευκα στην είσοδον με τα κλειθκιά στο σ̆έριν, τζ̆αι ετοιμάζουμουν να καλησπερίσω την «διαζευγμένη ετών δέκα», εδέχτηκα έναν πάτσον. Έναν λεπτόν, άσπρον, παλιομοδίτικον βιβλίον, εκάθετουν άταχτα δίπλα στο πρώτον. Ήταν εμφανώς ξαπόλυτον, με άτσαλον τρόπον βαρμένον, σαν να τζ̆αι κάποιος έσυρεν το τζ̆ειαμαί βιαστικά πριν να τον δει κανέναν μάτιν.
Εν το έπιασα με τα σ̆έρκα μου. Απλώς έντζ̆ισα του, με κινήσεις διστακτικές. Έβαλα το σε μιαν θέσην ορθόδοξην, καθώς πρέπει. Να μπορεί με ευκολίαν να θκιαβάζεται ο τίτλος του. Εν του άξιζεν να ήταν έτσι σ̆ασ̆ούρικα ξαπολυμένον δίπλα που το πρώτον. «Μάνα η πρώτη ερωμένη», έγραφεν τούτον, με κεφαλαία μαύρα γράμματα.
Ανέβαιννα τζ̆αι ένωθα ενθουσιασμένος με το μυστήριον της έκτακτης, ιδιότυπης βιβλιοθήκης που εξεκίνησεν να στήννεται στην είσοδον της πολυκατοικίας μου. Ένωθα ένας αόρατος μέτοχος μιας ξεχωριστής συνθήκης. Εν ετολμούσα να ταράξω τα βιβλία, δεν ετολμούσα να τα σηκώσω, δεν ήθελα με τίποτε να τα ξεφυλλίσω. Ούτε μιαν λέξη τους εν ήθελα να θκιαβάσω. Τζ̆αι δεν ήθελα να αναφέρω τίποτε τζ̆αι σε κανέναν. Ήθελα μόνον να τα θωρώ τζ̆ειαμαί, στον τόπον τους, στην γωνιά τους δίπλα δίπλα. Εκαλωσορίζαν με, πλέον, θκυο βιβλία τζ̆αι εγώ εψιθύριζα τους μιαν γεμάτην καλημέραν κάθε πρωίν.
Στες μέρες που ακολουθήσαν, εσκέφτουμουν πως σε τούτην την περίεργην συνθήκην, θα ήθελα να λάβω τζ̆αι ’γώ μέρος. Εννά ήθελα να δώκω συνέχειαν. Να συνεισφέρω. Να επεκταθεί τζ̆αι με παρέμβασην δικήν μου.
Όποτε έμπαιννα για ντους̆ επροβληματίζουμουν για το ποιον θα ήταν το βιβλίον που θα έπιαννα που το ράφιν μου για να το αφήκω δίπλα στα πρώτα. Επεράσαν αρκετά που τον νουν μου ως που έναν σύννεφον μιαν ημέραν, έναν αερικόν, εψιθύρισεν μου το.
—Δίπλα που την «Ετών δέκα διαζευγμένη» τζ̆αι το, «Μάνα η πρώτη ερωμένη» θα πάεις να βάλεις το, «ανοίκειον του Φρόυντ».
«Ου» εμονολόησα τζ̆αι εγέλασα με την σύνδεση των τριών τίτλων. Εφόρησα τες παντόφλες μου τζ̆αι εκατέβηκα στην αποθηκούα. Τζ̆ειαμαί που βάλλω τα κρασ̆ιά γιατί εν δροσ̆ιά, τες βαλίτσες που εν χρησιμοποιώ πιον για τα ταξίθκια, την σόπα του σ̆ειμώνα, τζ̆ειμέσα που έσυρα τα εργαλεία της παλιάς μου δουλειάς. Μες τζ̆είνην την αποθηκούα ―έντζ̆ε έχω τζ̆αι άλλην για να είμαι ειλικιρινής― έχω τζ̆αι κάτι κάσ̆ιες γεμάτες βιβλία. Όπως τα έφερα που την μετακόμιση πριν τόσα χρόνια, εμείναν έτσι τζ̆ειαμαι. Τζ̆αι εβόλεψεν γιατί πάνω στην βιβλιοθήκη του γραφείου εν έσ̆ει τόπον ούτε για έναν διαφημιστικόν φυλλάδιον του σούππερ χόουμ.
Άψα το φως τζ̆αι άρκεψα να νεκατώννω, να ταράσσω πράματα, να προσπαθώ να μαντέψω σε ποιαν κούταν ένι το «ανοίκειον του Φρόυντ». Παράλληλα, εμετροφυλλούσα βιβλία που εξίασα την ύπαρξην τους τζ̆αι εξιτίμαζα με για το πόσον αχαμάκκης είμαι. Η αποθηκούα μου ήταν μια γερημία.
Τελικά, με τα πολλά, ήβρα το. Ήταν μπημένον μες στην κάσ̆ια που έβαλλα στοίσ̆ημαν με τον εαυτόν μου πως αποκλείεται να ένι. Τζ̆αι ως συνήθως έκατσα πάνω. Τζ̆ειμέσα ήταν. «αλλόναν στοίσ̆ημαν χαμένον μεγάλε μου» εσκέφτηκα, αλλά τον στόχον μου εκέρτισα τον. Εκρατούσα το βιβλίον που εγύρευκα. Έσβησα το φως, εκλείωσα την αλουμινένιαν πορτούαν τζ̆αι αντινάχτηκα που τες σκόνες. Με βήμαν ορεξάτον επήαιννα προς την άτυπη βιβλοθήκην της εισόδου. Καμαρωτός καμαρωτός για την δικήν μου προσθήκη που ήταν να πραγματοποιηθεί εντός μερικών δευτερολέπτων. «Βάλλω το βιβλίον μου με στυλ τζ̆αι ύστερα ανεβαίννω πάνω τζ̆αι αννοίω μιαν μπιρούαν» έκαμνα παϊράμιν με τον νουν μου.
Εσχεδίαζα χωρίς τον ξενοδόχον όμως. Εν εν’ έτσι που λαλεί η παροιμία; Σχεδιάζω χωρίς τον ξενοδόχον. Γιατί μόλις εκόντεψα της εισόδου τζ̆αι εγύρισα στο γείσον για να κάμω την βιβλιοεισφοράν μου, έφα έναν πάτσον πιο δυνατόν που τον πρώτον-πρώτον τζ̆είνης της ημέρας.
Άννοιξεν η γη κάτω που τα πόθκια μου. Έθελα να φατσ̆ίσω την κκελλέ μου πά’ στον τοίχον.
Κάποιος εκαθάρισεν τζ̆ειαμαι. Ούλλα αστράφταν. Τζ̆αι τα βιβλία ήταν χασιμιά.

"
ΝΤΚ,"ΝΤΚ11. Τα ρέφερενς τζ̆αι τα αχά μου
Πώς μετράς εσύ τον χρόνον; Έσ̆ει καμιάν σημμασία για ’σέναν η γραμμικότητα του; Ή έσ̆εις παράλληλα σύμπαντα όπως τες ταινίες της ΜΑRVΕL τζ̆αι τον δόκτοραν Strange τζ̆αι θωρείς ούλλες τες πιθανότητες τζ̆αι θκιαλέεις; Λαλείς να ήταν κκουλ να ήμασταν τζ̆αι εμείς έτσι; Τάχα κάμε τωρά εικόνα: κάθεσαι σε έναν μπαρ, μπαίννει έναν άτομον που σου αρέσκει, κάθεται απέναντι σου, τζ̆αι αρκεύκουν τζ̆αι ππέφτουν μμαθκιές τζ̆αι την ώραν που πάεις να κάμεις κίνησην, την στιγμήν τζ̆είνην έρκουνται ούλλες οι πιθανότητες τούτων ούλλων των παράλληλων συμπάντων τζ̆αι δείχνουν σου τες πιθανές μεταβολές ή τζ̆αι συνέπειες της πράξης σου. Τότε εσύ τι κάμνεις τζ̆ειαμαί; Θκιαλέεις μιαν επιλογήν τζ̆αι κάμνεις την τζ̆αι λαλείς μπορεί να σε περιπαίζει τζ̆αι λλίον το σύμπαν τζ̆αι εν εν’ έτσι τα πράματα τζ̆αι εσύ ξέρεις καλλύττερα ή γυρίζεις που την άλλην τζ̆αι ξανακάθεσαι στην θέσην σου;! Εννά είσ̆εν φάσην η φάση τούτη; Ή αν εμπορούσαμεν να ’μπαίνναμεν τζ̆ιολας μέσα σε τούτα τα σύμπαντα τζ̆αι να τα εζούσαμεν ταυτόχρονα-σκέφτουμαι το Rick and Μοrty τωρά. Ή ή ή αν εμπορούσαμεν να ήμασταν άλλα σχήματα τζ̆αι να εζούσαμεν το τρισδιάστατο διαφορετικά όπως το Ιnside Οut την φάση που μπαίνουν μες σε τζ̆είν’την αποθήκη. Αλήθκεια εσέναν ποια θεωρείται ότι εν’ η διάσταση σου; Ίνταλος ένι να μεν μπορείς να το ορίσεις; Σκέφτουμαι πόσα εσκέφτηκα για ’σέναν μες σε τούτα τα μονολογικά διαλογικά κείμενα τζ̆αι καταλαββαίννω πως ούλες μου οι απορίες πηγάζουν που το ότι θέλω να σε ορίσω ώστε να σε καταλάβω. Τζ̆αι έρκουμαι μετά εγώ η ίδια τζ̆αι τάχα παλεύκω ―σε δισεκατομμύρια εισαγωγικά η λέξη― για εκφράσεις ταυτοτήτων τζ̆αι σωμάτων. Λαλείς να ’ν’ που την ίδιαν ανάγκη που με ρωτά τζ̆αι η μάμμα μου “άτε εσύ πότε εννά παντρευτείς;” που φκάινει τζ̆αι η δική μου τούτη περιέργεια; Να σε κάμω παρόμοι@ με ’μέναν ώστε να σε καταλάβω;;! Οουου, είχα έναν αχά μόμεντ μόλις! Αχά! Εν εν’ τέλεια τούτη η έκφραση; Το πώς ορίζεται η επιφοίτηση που την ανάσα τζ̆αι πώς το σώμαν κάμνει invοlved μες στην γλώσσα; Τζ̆αι πώς κάθε αναστεναγμός εν’ σάμπως τζ̆αι γίνεσαι έναν με την γην τζ̆αι γίνεσαι η γη; Αχά!

Είχα πολλά αχά μόμεντς μες σε τούτες τες μέρες. Ήρτεν η φίλη μου Κύπρο. Τζ̆είνη η φίλη που σου ελάλουν πως εν’ Έρωτας; ―αλήθκεια, έσ̆εις μνήμη; Μπορείς να θθυμάσαι;― τζ̆εινη η φίλη που σου ελάλουν πως εν’ ανάσα; Ήρτεν τζ̆αι ανάσανα λοιπόν! Ήρτεν να με δει σε μιαν περφόρμανς μου. Ή μάλλον η περφόρμανς ήταν η αφορμή για να συναντηθούμεν. Πόσον ηλίθιον που εμάς που πρέπει να ’σ̆ει κάτι σε ιβέντ για να ανταμώσουμεν; [...] για την περφόρμανς εννά σου πω την άλλην φοράν γιατί τωρά θέλω να σου πω για τα αχά μόμεντς. Με τούντην ανάσα λοιπόν αναλύουμεν, που την υπεκφυγή για ψυχοθεραπεία, η μια την άλλην. Τζ̆αι εν’ τόσον όμορφον γιατί εκαταλάβα πως ούλλες τούτες οι εαυτές των παράλληλων συμπάντων μου έρκουνται τζ̆αι μιλούν τόσον ανοιχτά, που ούτε μεταξύ τους εν το κάμνουν, σε τούτην την ανάσα. Τζ̆αι εσκέφτουμουν

"
ΜΚ,"ΜΚ07. Πουλλίν
Σπάνια ξυπνώ να πιω νερόν.
Ξυπνώ για να κατουρήσω.
Σιχχαίνουμαι το βρεμένον ψωμίν.
Τες βρεμένες κλάτσες.
Το ψωμίν με τα υγρά της τομάτας
Το βρεμένον τραπέζιν
Άμαν χάννει νερά το πλυντήριον.
Αναστατώννει με το νερόν που χύνεται.
Απλώννεται σαν χταπόδιν.
Αμάζευτον
Ε λ ε ύ θ ε ρ ο ν
Πλησιάζεις που την μιαν πλευράν τζ̆αι φεύκει
Που την άλλην.
Το ξεραμμένον νερόν
Σε μιαν σελίδαν
Πληγώννει με
Λεκές άσβηστος
Το χαρτίν στεγνώννει τζ̆ιτρινίζει ανασηκώννεται
Για πάντα φουσκωμένον
Φουσκωμένον ψωμίν φαΐν στες πάπιες τζ̆αι τους κύκνους
Ίντα ζώδιον είσαι;
Κύκνος
Γελούν
Κύκνος
Κύκνος
Κύκνος στην Αλυτζ̆ή
Κύκνος
Κύκνος
Κύκνος
Κύκνος
Κύκνος
Κύκνος
Κύκνος
Κύκνος
Κύκνος
Κύκνος
Κύκνος
Κύκνος
Κύκνος
Κύκνος
Κύκνος
Εκατούρησα
πάνω μου
Εσήκωσα το σ̆έριν για να πάω τουαλέτταν
Τζ̆είνη
Η δασκάλα
Εφκήκεν να μιλήσει
με την άλλην
Την δασκάλαν
ένεψεν με τα μμάθκια «νναι»
Εν μου είπεν πήαιννε
Εν μου εμιλήσαν ποττέ με τα μμάθκια
επερίμενα
Επερίμενα
επερίμενα
Επερίμενα
Εσηκώθηκα
επερίμενα
Επερίμενα
επερίμενα
Επερίμενα
επερίμενα
Επερίμενα
επερίμενα
Επερίμενα
επερίμενα
Επερίμενα
επερίμενα να πει
Το ζεστόν ν
Το μπλε άλφα
Τζ̆αι το μπαστουνάκιν
Το γιώτα
Το γκρίζον παντελόνιν μου εγίνηκεν σκούρον μολυβίν
Λίμνη το μάρμαρον για χάρτενους κύκνους
Έναν μικρόν πουλλίν που κάθεται στην γης
κάμνει να πετάσει, τον χρόνον να τρομάξει
…
Που πάεις μάνα μου να πεταρίσεις;
Η μάνα μου λαλεί:
«Που πας πουλλίν μου
Που βουράς να φύεις;
Εγώ είμαι το μνήμαν σου»

"
ΑΕ,"ΑΕ02. A.I. Αργαλιός
Εκούντησεν την μισάννοιχτην πόρταν, έκαμεν θκυο βήματα τζ̆’ εκοντοστάθηκεν στην είσοδον. Είδεν τον αργαλιόν πρώτον. Έναν ωραιότατον, πελώριον εργαλείον, φτιαγμένον που ελεφαντόδοντον τζ̆αι χάλκινους κρίκκους στες ενώσεις του, που απλώννετουν σε ούλλην την έκτασην του τοίχου. Πά’ στην κορυφήν του εδεσπόζασιν νήματα σε διάφορα χρώματα, ενώ στην βάσην είσ̆εν ξεκινημένον ήδη έναν υφαντόν. Η γεναίκα που εκάθετουν στην γωνιάν ήταν το δεύτερον πράμαν που επρόσεξεν. Εθώρεν τον κατάμματα, σχεδόν ποθκιάντροπα, τζ̆αι εκάθετουν σε μιαν σκαλιστήν καρέκλαν σαν την βασίλισσαν. Τα μμάθκια της, σαν θκυο χρυσαφένιες κηρήθρες που εστάσσασιν μέλιν, εγελάσασιν.
«Καλώς τον γιδοβοσκόν», είπεν τζ̆αι ήπιεν λλίον κρασίν που το κύπελλον της.
«Τι είπες;», ερώτησεν, προσπαθώντας να ελέγξει την ανάσαν του, που εγληόρεψεν απότομα.
«Είπα... καλώς τον ξακουστόν Βασιλιάν της Ιθάκης.»

"
ΑΑ,"ΑΑ10. AI
Το Ναμούιν.


Αγαπώ την πολλά.


Ήβρεν την η φίλη μου η Μαρία πριν 3-4 χρόνια σε έναν χωράφιν, τέλλεια σκελετωμένην τζ̆αι φοητσ̆ιασμένην. Αλώπως κάποιος την επήρεν τζ̆υνήιν τζ̆αι άφηκεν την πετάμενην στα χωράφκια. Μπορεί να μεν ήταν καλή, μπορεί να εφοήθηκεν το παμπούρισμαν των όπλων, ποιος ξέρει. Πάντως εφαίνετουν πως ήταν εγκαταλειμμένη τζ̆αι ότι είσ̆εν πολλύν τζ̆αιρόν να φάει.


Ελυπήθηκεν την πολλά. Κάπως, η Μαρία εκατάφερεν τζ̆αι έπιαεν την, έβαλεν την μες στο αυτοκίνητον τζ̆αι επήρεν την σπίτιν της. Επήρεν την γιατρόν να την τσ̆εκκάρει, έλειπεν της πολλύν τρίχωμαν. Έπρεπεν να βάλει πέντε κιλά τζ̆αι να πάρει κάτι φάρμακα για το δέρμαν της. Εν είσ̆εν μάικροτσ̆ιπ. Έλουσεν την, ετάησεν την τζ̆αι έδωκεν της κρεβατούιν να τζ̆οιμάται. Έσ̆ει αλλό τρεις σ̆σ̆ύλλους η Μαρία, εν εμπορούσεν να την κρατήσει. Είσ̆εν την χωριστά που τους σ̆σ̆ύλλους της γιατί εν τα ’πηαίνναν καλά. Είσ̆εν την μόνην της μες στο ππάρκινκ τζ̆αι εν έτρωεν. Άρκεψεν να της ψάχνει νέον σπίτιν, αλλά επεράσαν μήνες τζ̆αι εν ενδιαφέρετουν κανένας να την πιάει.


Εδυσκολεύκετουν να φροντίζει τέσσερις σ̆σ̆ύλλους, έτσι για να βοηθήσω λλίον τον φόρτον της, είπα της να την φέρει σπίτιν μου, που έχουμεν αυλήν, να την κάμω λλίον μπέιμπι σίττινκ, Μόλις την έφερεν σπίτιν μου, ενθουσιάστηκεν πολλά. Εβουρούσεν τες πεταλλούδες τζ̆αι τες σαύρες που πίσω. Εππήδούσεν με στα φκιόρα που εφύτεψεν η μάμμα μου. Εφαίνετουν πολλά χαρούμενη.


Άφηκεν την μαζίν μας για λλίες μέρες, τζ̆αι άρκεψα να συνδέουμαι μαζίν της. Εσυνδέθηκεν τζ̆αι τζ̆είνη μαζίν μου αμέσως, τζ̆αι ακολουθούσεν με παντού. Είσ̆εν μόλις πεθάνει η Μίσ̆η που καρκίνον τζ̆αι είχα αποφασίσει ότι κανεί, εν θέλω άλλα. Εσκέφτουμουν ίνταμπου ήταν να γίνει άμαν μετακομίσω σε διαμέρισμαν, εν θα εμπορούσεν να ζήσει σε διαμέρισμαν τούτον το τσουνάμιν. Αλλά εφαίνετουν τόσον ευτυχισμένη μαζίν μας που στο τέλος είπα της Μαρίας να την κρατήσω, Εχάρηκεν πολλά.


Ο παπάς μου ήταν πολλά εναντίων του να την πιάμεν, εν ήθελεν. Είπεν πως εν ήθελεν να έσ̆ει έτσι ευθύνες. Αλλά επιάσαμεν την ένιγουεϊ. Μετά που λλίες μέρες ελαλούσαν στες ειδήσεις ότι κάποιος εβασάνισεν έναν τζ̆υνηόσ̆σ̆υλλον, τζ̆αι η φωτογραφία του έμοιαζεν τέλλεια με το Ναμούιν. Νομίζω τζ̆είνη ήταν η στιγμή που έλιωσεν η καρκκία μας.


Που τότε εμετακόμισα σε διαμέρισμαν, αλλά το Ναμούιν έμεινεν με τους γονείς μου. Εν νομίζω να με αφήνναν να την πιάω μαζίν μου ένιγουεϊ. Τζ̆οιμάται μαζίν τους, τρώσιν μαζίν, πάσιν περιπάτους μαζίν. Πιστεύκω πως την αγαπούσιν παραπάνω απ’ ότι με αγαπούν εμέναν τζ̆αι την αρφήν μου, αλλά εν πειράζει.


Τζ̆είνον που σκέφτουμαι κάποτε τζ̆αι λυπούμαι, ένι ότι η ζωή των σ̆σ̆ύλλων εν’ πιο μιτσ̆ιά που εμάς (χτύπα ξύλον). Φοούμαι την μέραν που εννά την χάσουμεν, τζ̆αι λυπούμαι ειδικά τον παπάν μου που πρώτην φοράν αγάπησεν ζώον τόσον πολλά. Αλλά ελπίζω πως ακόμα έχουμεν ούλλοι αρκετά χρόνια μαζίν…

"
ΕΣ,"ΕΣ02. Θκιάορκαν σου!
Να πααίννω να του λαλώ ότι θέλω να πάει να ψουμνίσει γιατί έχω σ̆ίλιες δουλειές τζ̆αι να με περιπαίζει μες στα μούτρα μου.
Εν εξανάδα έτσι πράμαν. Επαραπήεν το κακόν τζ̆αι άρκεψα τζ̆αι δισπιρκώ.
Έθελα να ’ξερα ποιος του ’δωκεν τούντο δικαίωμαν τζ̆αι τούντον εγωισμόν ούλλον.
Ποιος του ’πεν δηλαδή ότι εν’ οι γεναίτζ̆ες που πρέπει να ψουμνίζουν, να καθαρίζουν τζ̆αι να μαειρεύκουν.
Κάποτε ακούω ότι σαν γεναίτζ̆ες διεκδικούμεν την ισότηταν μέσω της διεκδίκησης δουλειών, μισθών τζ̆αι πολιτικών θέσεων. Αλλά η διεκδίκηση στες δουλειές του σπιθκιού τζ̆αι στο ανάγιωμαν των κοπελλουθκιών έρκεται τελευταία. Αν έρτει ποττέ, δηλαδή, ειδικά στην κυπριακήν κοινωνίαν.
Εμέναν ο φίλος μου ακόμα πάει τα μεσημέρκα τζ̆αι τρώει στην μάμμαν του. Πόσον χρονών ένι; 43. Α, τζ̆αι παίρνει της τζ̆αι τα ρούχα του τζ̆αι πλυννίσκει του τα η γεναίκα, τζ̆αι που φεύκει πιάννει τζ̆αι τταππερούιν μαζίν του, είτε με βραδινόν είτε με πόπαστον.
Τζ̆αι άμαν του πεις τζ̆αι τίποτε, λαλεί σου: «Ε καλάν, κόρη, ίνταμπου θέλεις να κάμω; Αφού σ̆αίρεται που της τα παίρνω. Κάμνω της τζ̆αι παρέαν τα μεσημέρκα τζ̆αι έσ̆ει τζ̆αι κάποιον να περιποιάται τζ̆αι τζ̆είνη. Να μεν νιώθει μόνη της η καημένη». Ή, το άλλον, «αφού εσύ εν μου μαειρεύκεις. Αδιανόητα πράματα. Βάλλουμεν τον άλλον να δουλεύκει τζ̆αι νιώθουμεν ότι του κάμνουμεν τζ̆αι ψυσ̆ικόν. Βέβαια, τούτη εν’ η κλασσική κυπριακή εκδοχή άντρα. Οι πρώην φίλοι μου, που ’ταν ξένοι οι παραπάνω, εν εκαταδέχουνταν να τους μαειρεύκει τζ̆αι να τους πλυννίσκει η μάμμα τους. Εκάμναν της μάνας τους άλλα, βέβαια.
Κατ’ αρχάς, εν ελέαν ποττέ την μάμμαν τους «μάναν». Ελέαν την με το όνομαν της. Ήταν πολλά κκουλ αλώπως. Ή αλώπως είχασιν μιαν πιο… επαγγελματικήν σχέσην. Ειδικά ο πρώην μου ονόμαζεν επί λέξει την οικογένειαν του «επιχείρησην» τζ̆αι ελάλεν ότι συναλλάσσεται μαζίν τους. Όποτε έρκουνταν ποδά, εκτός τα δώρα που έπιαννεν, κάτι ρούχα τζ̆αι ξέρω ’γώ, εσυνεισφέραν τζ̆αι σε ώρες εργασίας οι ανθρώποι, αλλά τζ̆αι σε είδος γεννικότερα. Εσάζαν του το σπίτιν, εγοράζαν του εργαλεία, αξεσουάρ αυτοκινήτου τζ̆αι άλλα. Μιαν φοράν επιάν του τζ̆αι ολόκληρον αυτοκίνητον.
Τζ̆αι έναν ευχαριστώ έντζ̆ε άκουσα τον να πει. Ήταν αυτονόητον για τζ̆είνον, βλέπεις. Λες τζ̆αι υπογράψαν συμβόλαιον. Τέλος πάντων, έντζ̆ε έχω τα με τους άντρες. Έχω τα γεννικά με ούλλες τες ανισότητες, τζ̆αι τούτες οι ανισότητες φκάλλουν μμάτιν γιατί εν’ πιο κοντά μου παρά άλλες. Άσχετον πως πολλοί εν τες αναγνωρίζουν ως ανισότητες. Εν’ τόσον βαθκιά ριζωμένες σε τούτον που ονομάζουμεν κουλτούραν, που περνούν σχεδόν αυτόματα στην κατηγορίαν των αθώων συνηθειών.

"
ΑΓ,"ΑΓ06. ΚΕΙΜΕΝΟΝ 06
τα κρομμύθκια εσαπίσασιν τζ̆’ επέταξεν τα, τες πατάτες επίσης, κάτι ελιές, ήταν τζ̆αι μες στο ψυγείον, εσαγνιάσασιν, οι τομάτες, ό,τι φρούτα είσ̆εν η μάνα του εχαλάσασιν, επέταξεν τα ούλλα, τα σακκούλια εγεμώσαν, πρέπει να τα φκάλει, πότε περνούν όμως τα σκουπίθκια που τζ̆ειαμαί εν αθθυμάται, Τρίτην; Σήμμερα ίντα μέρα ένι; Έχασεν τες ημέρες, σηκώστου να έρτεις έσσω σου, συνάει συνέχεια τα φύλλα τα ξερά, εγέμωσεν χαμαί, μαζεύκει, μαζεύκει μα πάλε έσ̆ει, αναρωθκιέται, έτσι ήταν πάντα η κάμνει κάτι λάθος στο πότισμαν, ποτίζει τα, αλλά πάλε ξερανίσκουσιν, ακόμα τζ̆αι τα τσαρτελλούθκια, ενόμιζεν ότι αντέχουν τούτα, εμαράναν όμως ούλλα μαζίν, έμειναν έτσι σαν μια μαραμμένη γιορτή, λαλεί να τα κόψει μα ούλλον ξιάννει, μεν θυμώννεις, έμεινεν μου νους θαρκέσαι; Τα κρομμύθκια εβρωμίσασιν, επέταξεν τα, είδεν τζ̆αι κάτι αράχνες τζ̆αι αζαγιές στες γωνιές, εν τες πειράζει, μα πότε επρολάβασιν, εν’ ούλλα κλειστά, πόρτες, παράθυρα, προσέχει, μα πάλε έσ̆ει σκόνην, τρυπώννει, απλώννει, πρέπει να φέρει κάποιαν να καθαρίσει, εννά εθύμωννεν αν τον άκουεν, έχω έναν θέμαν στην δουλειάν, έσ̆ει έναν θέμαν στην δουλειάν με έναν εργολάβον, ποττέ εν της τα ελάλεν τούτα, έκρυφκεν της τα ούλλα, πάντα τελευταία εμάθθαιννεν τα κακά του νέα, όσα εμάθθαιννεν δηλαδή, εν ήθελεν να την στεναχωρεί, που την άλλην εφοάτουν αλώπως μεν την απογοητεύσει με τες αποτυχίες του, όσον τζ̆’ αν τα έκρυφκεν είσ̆εν τον τρόπον της όμως να καταλαββαίννει τα πάντα, ερώταν τον «τι έσ̆εις;» τζ̆’ εκάρφωννεν πάνω του το βλέμμαν μέχρι να της απαντήσει, συνήθως έλεεν της κάτι πουπάνω-πουπάνω τζ̆αι άλλασσεν της κουβένταν, αν εμπορούσεν τωρά το ίδιον εννά έκαμνεν, εν θα της ελάλεν, ίνταμπου ’ννά της πει;
Ετηλεφώνησεν του όπως έφευκεν που το νοσοκομείον, ενυχτώθηκεν ώσπου να πάει, πρώτην φοράν, έσ̆ει θκυο μήνες, που εν επρόλαβεν το επισκεπτήριον, ήθελεν όμως να περάσει, έκατσεν για λλίον σε έναν σαλονάκιν έξω που την εντατικήν, απέναντι που έναν σταυρόν τζ̆αι μιαν αφίσ̆αν με έναν τοπίον τουριστικόν, ο Θεός τζ̆αι τα ταξίθκια για να ξεφεύγει ο νους άραγε η απλώς τόση ήταν η αισθητική τους, είσ̆εν πονοτζ̆έφαλον, εσυνάντησεν μιαν νοσοκόμαν γνωστήν τους, εβιάστηκεν να τον ενημερώσει ότι εν πάει καλά η μάνα του, λες τζ̆αι εν το ήξερεν, «εν’ σε κρίσιμην κατάστασην;» επήεν να αστειευτεί, «εν’ άσ̆σ̆ημα τα πράματα», έκοψε τον, «εννά καταλήξει», ακούστηκεν του περίεργη λέξη: «καταλήξει», συνέχισε λέοντας του ότι παντρεύκει κόρην τζ̆αι για τα βούριστρα της, ευτυχώς έφυεν τζ̆αι άφησεν τον ήσυχον να σκεφτεί τούτον το «εννά καταλήξει» τζ̆αι τα βούριστρα ενός γάμου, έμεινεν έτσι κανέναν δεκάλεπτον, μετά εσηκώθηκεν, έλα έσσω σου, άμμα μου, επερπάτησεν σε μισοσκότεινους διαδρόμους, εκατέβηκεν όφκαιρες σκάλες, εφκήκεν έξω, τζ̆ειαμαί ετηλεφώνησεν του για τον Μιχαήλ ο Αντρέου, ο διευθυντής του που τα κεντρικά, επροσπάθησεν να του εξηγήσει, μετά που εκατάλαββεν πώς ό,τι τζ̆’ αν του ελάλεν εν θα τον άκουεν εκατέβασεν το τηλέφωνον που το φτίν του, έβαλεν τον ανοιχτήν ακρόασην τζ̆αι άφησεν τον να μιλά ενώ εκοίταζεν γυρόν του, το μεάλον όφκαιρον πάρκινκ, τα δέντρα καχεκτικά, σπασμένα τα φώτα, σκουπίθκια ποτζ̆εί ποδά, είσ̆εν πολλήν υγρασίαν, η πόλη στο βάθος σχεδόν εν εφαίνετουν, εν του απάντησεν τίποτε, που την μιαν το νοσοκομείον που την άλλην όσα του έλεεν, ένιωσεν μιαν περίεργην ορφάνιαν που ούλλα, σε λλίες μέρες ούλλα εννά καταλήξουν, ο Μιχαήλ «με τον έναν η τον άλλον τρόπον» εννά πάρει την πληρωμήν του τζ̆αι τζ̆είνος που το νοσοκομείον το τηλεφώνημαν που χρόνια εφοάτουν, «ελάτε γλήορα... σβήννει»

"
ΚΑ,"ΚΑ02. Τσαέρα
Με την ευκαιρίαν της Παγκόσμιας Ημέρας της Γυναίκας εννά γράψω για την ζωγραφκιάν μου που έσ̆ει τίτλον «Πόσες τσαέρες χρειάζεται ο άνθρωπος». Εν’ ένας μεγάλος πίνακας λαδοπογιάς που απεικονίζει έναν πλάσμαν, μια γυναικεία μορφή, να κάθεται με καμπόσες καρέκλες γυρών της. Οι καρέκλες εν’ εφτά, το παλιόν το στυλ, όπως τες φοινιώτικες τσαέρες. Πάνω σε μιαν έσ̆ει έναν δίσκον του καφενέ με φλιντζ̆άνιν του καφέ τζ̆’ έναν ποτήριν νερόν. Ο άνθρωπος εν’ η Αφροδίτη των Σόλων, όπως το ακρωτηριασμένον άγαλμαν πὀν’ τωρά μες στο Αρχαιολογικόν Μουσείον εις την Χώραν, τζ̆αι κάθεται μάγκικα κουμπώντας πά’ στες διπλανές καρέκλες. Το φόντον εν’ ένας απλοποιημένος εσσωτερικός χώρος με γκρίζον πάτωμαν όπως το κούγκρενον, τζ̆αι πρασινωπόν τοίχον, κάπως τατσωμένον που την υγρασίαν. Η τάτσα σχηματίζει σχέδιον του καμουφλάζ̆, μια αναφορά στον εθνικισμόν τζ̆αι τον φασισμόν που μας πλημμυρίζει. Ο πίνακας πάει πακέττον με θκυο μελοποιημένα στιχουργήματα του Κυριλλάτου: «Η Πόρνη», που εν’ δική του σύνθεση τέλεια, φκιαγμένη που παραγγελίαν μου, ειδικά για να μιλά εκ μέρους τού έργου τούτου (διότι τα λόγια μου εμέναν εν ι-φτάννουν), τζ̆αι η άλλη εν’ η «Ανδρονίκη», που εν’ παραδοσιακόν.

Ο τίτλος του έργου αναφέρεται στο ρητόν «Πόσες τσαέρες (ή καρέκλες) χρειάζεται ένας άνθρωπος στον καφενέν;» (για όποιον εν το ξέρει, η απάντηση εν’ «εφτά»: μιαν για να κάθεται, μιαν για το κάθε του πόιν, μιαν για το κάθε σ̆έριν να κουμπά, μιαν για να καθίσκει τον δίσκον τζ̆αι μιαν όφκαιρην, αν έρτει αλλό κανένας άνθρωπος να ’σ̆ει να κάτσει). Τούτη η κουβέντα εγύριζεν μες στον νουν μου ώσπου τζ̆αι εμεγάλωσεν τόσον πολλά με τες έννοιες που απέκτησεν, που έπρεπεν να την αποβάλω, να την ζωγραφίσω.

Ο καφενές ένι η μικρογραφία της κοινωνίας με ούλλα της τα φαινόμενα συμπυκνωμένα, περιλαμβαννομένου του σεξισμού. Ο σεξισμός της κυπριακής κοινωνίας φκάλλει μμάτιν, με πρωταγωνιστές τζ̆αι αρχηγούς γραβατωμένους εθνικιστές. Μια καπιταλιστική θεοκρατία, κουλτούρα της αντροπής, ταπεινές γεναίτζ̆ες, σάπιον ήθος.

Η Αφροδίτη κάθεται τζ̆ειαμαί, δίχως να την κόφτει πὄν’ τιτσίρα, μετανάστρια περήφανη για την καταγωγήν της, η δυναμική γεναίκα πὄ’ ’ν ι-μπορεί να αρνηθεί η Κύπρος (εννοείται αγνοούμεν ούλλες τες άλλες της ονομασίες ως Αστάρτης κ.λπ.). Πανταχού παρούσα, στες ιστορίες, τες φαντασιώσεις, τα κκόμπλεξ… Λουκκούμιν η Αφροδίτη, σούππερμαρκετ η Αφροδίτη, διαδικτυακή πύλη, γκολφ, σαπούνια, παντούφλες, μπίρες, ό,τι φανταστείς, Αφροδίτη. Στες πιο πολλές περιπτώσεις εν’ τζ̆αι η λάθος Αφροδίτη: χρησιμοποιείται το άγαλμαν της Αφροδίτης της Μήλου ή άλλης, ενώ προσπαθούν να απεικονίσουν την Αφροδίτην την Κυπραίαν. Η μόνη Κυπραία που δικαιούται να ’ν’ τιτσίρα ―άραγε εν’ επειδή η τιτσιροσύνη της εν’ Ελληνιστική;

Διαστρεβλωμένον το ήθος τζ̆αι η αντροπή μας, σαντανωμένη η γυναικεία ταυτότητα. Πρέπει να ’σαι όμορφη, αλλά η ομορκιά σου να ’σ̆ει μοναδικόν σκοπόν την ευχαρίστησην του αντίθετου φύλου. Να μεν είσαι αθκειασερή (ο καφενές εν’ για τους αδρώπους), αλλά ταυτοχρόνως τα πράματα που κάμνεις να μέννεν’ πολλά σημαντικά, γιατί οι σημαντικές υποθέσεις εν’ για τους αντράες. Να πιάεις μιαν δουλειάν ππαρτ-ττάιμ, να σχολάννεις γλήορα για να μαειρεύκεις τζ̆αι να πλυννίσκεις του αντρός τζ̆αι των κοπελλουθκιών σου. Ας πούμεν ιδιαιτέρα κάποιου διευθυντή, να φροντίζεις ούλλες του τες δουλειές, διότι εν ι-ξέρει να γράψει ούτε μιαν επιστολήν ή να νεκατώσει έναν καφέν με το κουταλούιν. Κανονίζει σου ο θκειος σου μιαν δουλειάν που κάμνει, ξέρει κάπου που «ζητείται κοπέλλα». Τζ̆είνον πὄ’ ’ν καταλάβω εν’ ίνταλος γίνεται τούτη η χώρα να λειτουργεί με την δύναμην των γιαγιάων τζ̆αι γυναικών κάθε λογής, όμως να εξακολουθεί τούτη η πατριαρχική αηδία.

Το είδος των καρεκλών του πίνακα επηρεάστηκεν σίουρα που το πρότζ̆εκτ που έχουμεν με την φοινιώτικην Τσαέραν. Επειδή μελετώ την που το 2018, ξέρω τόσα πράματα για την ιστορίαν τζ̆αι τες κοινωνικές της σημμασίες, που μπορώ να πω σχεδόν οτιδήποτε μέσα που τους συμβολισμούς της. Μιας τζ̆αι αναφέρουμαι στην Ημέραν της Γυναίκας, να θίξω σύντομα τον φεμινισμόν της τσαέρας. Παραδοσιακά, στην Κύπρον το σπίτιν με τα ταιρκαστά του άνηκεν εις την νοικοτζ̆υράν, ήταν η προίκα της (η προίκα μεγάλον θέμαν που μόνον του, εν θα το αναλύσω τωρά). Μέρος της προίκας ήταν τζ̆αι οι τσαέρες της, όσες εμπορούσαν να κάμουν ανάλογα με την οικονομικήν κατάστασην της οικογένειας ―ήταν θκυο, τέσσερις, έξι, όσες πιο πολλές ήταν δυνατόν. Αν εβαστούσασιν, επαραγγέλλαν τες πλουμιστές με σταυρόν πράσινον ή κότσ̆ινον στο κάθισμαν, ή τζ̆αι θκυο σειρές χρώμαν. Άλλη φεμινιστική πτυχή της κυπριακής καρέκλας εν’ η δημιουργία της. Πάντα μιλούμεν για τον καρεκλάν τζ̆αι τον τσαεράν, μα απ’ ό,τι έμαθα ποττέ εν ήταν ένας άντρας μόνος του. Η παραγωγή ήταν, για παράδειγμαν, οικογενειακή υπόθεση, συμπεριλαμβαννουμένων ούλλων των φύλων τζ̆αι διαφόρων γενεών. Σε κάποια στάδια της προετοιμασίας εμπόρεν να συνεργάζεται τζ̆αι το χωρκόν πιο μαζικά, ή, άλλον παράδειγμαν, οι γιαγιάες στο Ακρωτήριν που μου είπασιν ότι όταν άλλαξεν η δομή της κοινωνίας σε πιο εμπορική, εμπόρεν να πάει ο άντρας έξω να δουλέψει τζ̆αι η γεναίκα να μείνει σπίτιν, οπότε εμπόρεν για δουλειάν να στρίφει τόνον. Παρεμπιπτόντως, με την λέξην «τσαέρα» αναφέρουμαι στες καρέκλες του πιο παλιού μοντέλλου, τες προβιομηχανικές, που έχουν τα ξύλα τους στο φυσικόν τους σχήμαν, διότι που την αρκήν της έρευνας μου όπου ερώτουν για τούτες τες καρέκλες ελαλούσαν μου «Α, τες τσαέρες, που λαλούμεν», έτσι τζ̆αι ένιωσα ότι τούτες έτσι τες λαλούσιν.

"
